# Harry Potter pracovni list  
## Text:  
Měl podivný pocit, že stejný sen se mu zdál už někdy dřív. Teta znovu stála za dveřmi. „Už jsi
vstal?“ naléhala. „Skoro,“ řekl Harry. „Tak sebou pohni, chci, abys mi dal pozor na slaninu. A
neopovaž se ji připálit! Na Dudleyho narozeniny musí být všecko jaksepatří.“
Harry jen zasténal. **„Co jsi říkal?“** vyštěkla na něj teta přes dveře. „Nic, vůbec nic.“
Dudleyho narozeniny – jak jenom na ně mohl zapomenout? Harry pomalu vylezl z postele a
začal hledat ponožky. Pod postelí nějaké našel, z jedné vyklepal pavouka a natáhl si je.
Na pavouky byl zvyklý, poněvadž v přístěnku pod schody jich bylo plno, a právě tam spával.
Když už byl oblečený, sešel předsíní dolů do kuchyně. Stůl málem nebylo vidět, tolik na něm
leželo dárků k Dudleyho narozeninám. Vypadalo to, že Dudley dostal ten nový počítač, který
chtěl, nemluvě o druhém televizoru a závodním kole. Proč vlastně chtěl závodní kolo, byla
pro Harryho záhada, poněvadž Dudley byl tlustý jako bečka a tělesná cvičení nenáviděl – pokud
k nim ovšem nepatřilo, že do někoho mohl bušit pěstmi. Dudleyho oblíbeným cvičným pytlem
byl Harry, často se mu ho ovšem nepodařilo chytit. Harry na to nevypadal, ale uměl utíkat
velice rychle.
Možná s tím mělo co dělat to, že žil v tmavém přístěnku, avšak na svůj věk byl i tak pořád malý
a hubený. A vypadal ještě menší a hubenější, než byl doopravdy, poněvadž nikdy nenosil nic
jiného než odložené šatstvo po Dudleym, a ten byl snad čtyřikrát silnější než on. Harry byl
hubený v obličeji, měl vyčnělá kolena, černé vlasy a zářivě zelené oči. Nosil kulaté brýle,
které držela pohromadě jen spousta izolepy – tolikrát už od Dudleyho dostal pěstí do nosu.
Jediné, co se Harrymu na jeho vlastním obličeji zamlouvalo, byla velice tenká jizva na čele,
která svým tvarem připomínala blesk. Pokud se pamatoval, měl ji odjakživa, a první otázku,
na kterou si vůbec dokázal vzpomenout, položil tetě Petunii, když se jí zeptal, jak k té jizvě
přišel. „Při té havárii (nehodě), kdy zahynuli tvoji rodiče,“ řekla mu tenkrát. „A nech si ty hloupé
otázky.“